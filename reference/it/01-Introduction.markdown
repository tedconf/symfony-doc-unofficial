Introduzione
============

Usare un framework completo come symfony è uno dei modi più facili
per aumentare la propria velocità ed efficienza come sviluppatore web.
Il framework include nella sua distribuzione molte caratteristiche utili,
che aiutano a concentrarsi sulla logica della propria applicazione,
piuttosto che sull'implementazione, ad esempio per l'ennesimo paginatore
ad oggetti o per l'ennesimo livello di astrazione del database. Tuttavia,
questo ha anche un costo; per imparare tutte le caratteristiche disponibili
e tutte le possibilità di configurazione potrebbe non bastare una giornata.

Il libro [*Symfony in pratica*](http://www.symfony-project.org/jobeet/1_4/Doctrine/it/),
è un ottimo modo per un principiante di imparare symfony, capire come funziona ed anche
vedere in azione le pratiche ottimali per lo sviluppo web.

Quando si inizia a lavorare sui propri progetti, si ha bisogno di una guida
di riferimento. Un libro dove si possano trovare facilmente le risposte
alle proprie domande, in poco tempo. Il libro *Guida di Riferimento a symfony*
si prefigge lo scopo di fornire una guida del genere. È un libro
complementare a *Symfony in pratica*. È un libro da tenere con sé ogni
volta che si sviluppa con symfony. Questo libro è il modo più rapido per
trovare ogni possibile configurazione, grazie ad un indice molto dettagliato,
un glossario, riferimenti incrociati nei capitoli, tabelle e molto altro.

Pur essendo lo sviluppatore capo di symfony, io stesso uso questo libro di
tanto in tanto, per cercare una particolare impostazione di configurazione,
o a volte sfoglio il libro per riscoprire alcuni trucchi interessanti. Spero
che vi piacerà usarlo giorno per giorno, almeno tanto quanto piace a me.
